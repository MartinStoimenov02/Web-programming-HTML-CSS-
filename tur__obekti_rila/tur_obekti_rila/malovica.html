<html>
<head>
<title>Връх Мальовица</title>
</head>
<body bgcolor="#dbffdc">
<center>
<br>
<font style="font-size:45px" face="Courier New">Връх Мальовица (2729)</font><br><br><br>
<table cellspacing="10">
<tr>
<td align="right"><font style="font-size:20px"><i>Мальовица е връх в северозападната част на планината Рила. Със своите 2729м Мальовица се нарежда сред 20-те най-високи върхове в България и на седмо място в Рила. Намира се в Националния парк "Рила", в зоната за ограничаване на човешкото въздействие. Скалното катерене и провеждането на масови прояви на територията на парка се извършват след съгласуване с Дирекция "Национален парк Рила".
</i></font><br><br><br></td>
<td><a href="pictures/malovica.jpg" target="index.html"><img width="450" height="250" src="pictures/malovica.jpg"></a></td>
<tr>
<td align="right"><a href="pictures/malovica_1.jpg" target="index.html"><img width="500" height="300" src="pictures/malovica_1.jpg"></a></td>
<td><font style="font-size:20px"><i>Върхът е много популярен сред катерачите заради алпийския си характер. По отвесната 124-метрова северна стена са прокарани множество маршрути с различна трудност, достъпни само с алпийски инвентар. За изкачването на полегатия южен склон са достатъчни няколко часа ходене, здрави обувки и ентусиазъм. Без значение от начина, по който е достигнат върхът, гледката, откриваща се към живописната долина на Мальовишка река, със своите езера, надвиснали отвесни скали, поляни и тучна зеленина е незабравима.
</i></font><br><br><br></td>
<tr>
<td align="right"><font style="font-size:20px"><i>Уникалната природа на високата планина тук е представена в цялото си великолепие - старите смърчови, елови и белмурови гори в ниските части отстъпват място на типично алпийските растения като клек, хвойна, красиви планински цветя, треви и боровинки. Картината се допълва от прелитащите над скалите птици, а при повече късмет може да се забележи непредпазлива балканска дива коза, подскачаща с лекота по стръмните гранитни склонове. През зимата всичко се превръща в бяла приказка – красива и сурова, достъпна само за смелите и опитните. Обект на туризъм е не само върхът. През зимата районът е притегателно място за практикуване на ски и сноуборд.
</i></font><br><br><br></td>
<td><a href="pictures/malovica_2.jpg" target="index.html"><img width="450" height="300" src="pictures/malovica_2.jpg"></a></td>
<tr>
<td align="right"><a href="pictures/malovica_3.jpg" target="index.html"><img width="500" height="330" src="pictures/malovica_3.jpg"></a></td>
<td><font style="font-size:20px"><i>Ски центърът се намира в местността Меча поляна. Разполага с три ски писти, с два детски ски влека и три ски влека за възрастни, два тип паничка и един тип котва. Улеите около Мальовица, съседните върхове (Злият зъб, Орловец, Малка Мальовица и др.), както и скалите около хижата са популярни катерачни обекти както през лятото, така и през зимaта. Тук се провеждат практически занятия на курсове по катерене както за начинаещи, така и за напреднали. Маршрутите варират – от спортни и учебни до трудни алпийски маршрути от по няколко въжета.
</i></font><br><br><br></td>
<tr>
<td align="right"><font style="font-size:20px"><i>Подходящ сезон за туризъм е лятото. През зимата районът е лавиноопасен и изисква специална екипировка и познания. Поради високата надморска височина се задържат преспи сняг до края на пролетта. До върха се достига по пътека, започваща от Централната планинска школа "Мальовица". Минава се през хижа "Мальовица", а оттам по маркирана пътека след около 3 часа се достига крайната цел. Изходен пункт е село Говедарци. Друг – по-живописен, но по-дълъг подход към върха е от х. "Скакавица" или хижа "Рилски езера". Изходен пункт – Паничище. Независимо дали сте начинаещ турист, скиор, катерач или търсач на силни усещания, Мальовица е място, което ще оправдае и най-смелите ви очаквания.
</i></font><br><br><br></td>
<td><a href="pictures/malovica_4.jpg" target="index.html"><img width="450" height="330" src="pictures/malovica_4.jpg"></a></td>
<tr>
<td align="right"><a href="pictures/malovica_5.jpg" target="index.html"><img width="500" height="250" src="pictures/malovica_5.jpg"></a></td>
<td><font style="font-size:20px"><i>Хижа Мальовица е туристическа хижа в Северозападна Рила, близо до връх Мальовица. Разположена е на 1960м надмoрска височина долината на река Мальовица. В близост до хижата има ски-писта със ски-влек. Районът предлага добри възможности за алпинизъм. Хижата е пункт от европейски маршрут "Е-4".
</i></font><br><br><br></td>
<tr>
<td align="right"><font style="font-size:20px"><i>Комплексът има 125 места в 2 масивни сгради и 7 бунгала. Старата сграда е двуетажна, с две стаи, външни тоалетни и общо 34 места. Новата сграда също е двуетажна, с 18 стаи, вътрешни тоалетни и бани на етажите, общо 77 места. Бунгалата са двуместни без тоалетни.
</i></font><br><br><br></td>
<td><a href="pictures/malovica_6.jpg" target="index.html"><img width="450" height="250" src="pictures/malovica_6.jpg"></a></td>
</table>
<br><hr>
<font size="5 px">Връх Мальовица</font>
</body>
</html>